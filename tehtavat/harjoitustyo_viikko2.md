# Harjoitustyö, viikko 2 

Palautuksen deadline tiistaina ti 12.11. klo 23:59

Muista pushata tehtävät GitHubiin ennen viikkodeadlinea. Myöhässä tehty palautus ei tuo pisteitä.

**HUOM! Saadaksesi harjoitustyöstä viikkokohtaiset pisteet, sovelluksen tulee toimia laitoksen koneella ja ohjaajien pitää pystyä se niiltä aukaisemaan!!** Esim. [Virtuaalisessatyöasemassa](https://vdi.helsinki.fi) voit testata tätä.

## Alustava määrittelydokumentti

Harjoitustyön tekeminen aloitetaan päättämällä aihe ja kuvaamalla se _alustavassa määrittelydokumentissa_, eli työlle tehdään [vaatimusmäärittely](https://github.com/mluukkai/ohjelmistotekniikka-syksy-2019/blob/master/web/materiaali.md#vaatimusmäärittely).

Aihetta miettiessäsi kannattaa ehdottomasti lukea [ohjeet työn aloittamiseen](https://github.com/mluukkai/ohjelmistotekniikka-syksy-2019/blob/master/web/tyon_aloitus.md).
- Huomaa, että harjoitustyön koodi tulee toteuttaa [maven](https://github.com/mluukkai/ohjelmistotekniikka-syksy-2019/blob/master/web/tyon_aloitus.md#maven-projektin-luominen)-muotoisena projektina

Mikään ei tietenkään estä sitä, että aloitat jo ohjelmoinnin tai vaikkapa koodaat koko työn valmiiksi. Viikon 2 deadlinen pisteytyksessä ollaan kiinnostuneita ainoastaan määrittelydokumentista.

**HUOM** jos aloitat jo ohjelmoinnin, muista että ohjelmakoodi tulee kirjoittaa englanniksi! Ohjelman käyttöliittymä ja dokumentaatio voivat olla suomeksi tai englanniksi. Ainoa sallittu ohjelmointikieli on Java

Palautus tapahtuu lisäämällä oman aiheen _alustava määrittelydokumentti_ ensimmäisen viikon [laskareiden](https://github.com/mluukkai/ohjelmistotekniikka-syksy-2019/blob/master/tehtavat/viikko1.md#labtool) päätteeksi [labtooliin](https://study.cs.helsinki.fi/labtool/courses/TKT20002.2018.S.K.1) rekisteröimääsi palautusrepositorioon.

Määrittelydokumentti tehdään samaan tapaan kuin [referenssiprojektista](https://github.com/mluukkai/OtmTodoApp) eli [markdown](https://guides.github.com/features/mastering-markdown/)-muodossa, sijoitetaan repositorion hakemistoon _dokumentointi_ ja siihen tulee olla linkki repositorion README.md:stä.

Määrittelydokumenttiin kannattaa ottaa mallia [referenssiprojektista](https://github.com/mluukkai/OtmTodoApp), eli sen tulee sisältää:

- _Sovelluksen tarkoitus_ eli pieni tekstuaalinen yleiskuvaus sovelluksesta
- _Käyttäjät_ eli tieto erilaisista _käyttäjärooleista_, joita järjestelmässä on
  - Tosin jos sovelluksessasi on vain yhdenlaisia käyttäjiä, ei kohtaa tarvita. Näin lienee tilanne monissa harjoitustöiden aiheissa kuten peleissä.
- Suunnitellut toiminnallisuudet
  - Toiminnallisuudet voi kuvata ranskalaisina viivoina samaan tapaan kuin referenssiprojektissa
  - Referenssiprojektissa on kuvattu perusversion eli jo "kurssin alkupuolella" toteutettavan ydintoiminnallisuuden toiminnallisuudet tarkemmin
  - Perusversiota laajentavat jatkokehitysideat ovat omassa listassaan

Voit myös tehdä referenssiprojektin tapaan _käyttöliittymäluonnoksen_, se ei ole kuitenkaan pakollinen.

## Työaikakirjanpito

Pidä säännöllisesti kirjaa käyttämistäsi työtunneista. Käytettyjen työtuntien määrä ei vaikuta arvosanaan, _mutta_ vajavaisesti pidetty työaikakirjanpito alentaa työn arvosanaa.
- Tuntikirjanpitoon ei merkitä laskareihin käytettyä aikaa

Lisää repositorion README.md-tiedostoon linkki [työaikakirjanpitoon](https://github.com/mluukkai/OtmTodoApp/blob/master/dokumentaatio/tuntikirjanpito.md). 
